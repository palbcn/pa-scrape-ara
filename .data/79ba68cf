{"href":"https://www.ara.cat/opinio/gracies-formar-part-solucio-empar-moliner_129_4230808.html","hash":"79ba68cf","content":"\nEmpar Moliner\n04/01/2022\nGràcies per formar part de la solució\n2 min\nHola, bon dia, és Salut? Li telefono per tramitar la meva baixa laboral. Em dic Mariona Tresserras Gros, sí. És perquè el meu fill gran, sí, Marc Pi Tresserras, de nou anys, m’ha agafat el covid. ¿És la covid o el covid? No me’n recordo mai. És igual, que m’ha agafat covid, i em vull demanar la baixa per cuidar-lo. Ha d’estar aïllat i algú li ha de fer el menjar i vigilar que... Com diu, perdoni? Sí, sí. Vacunada, i tant. Sí, dues de Pfizer i ara la de Moderna, m’encanta el nom, he, he. Com diu? Que no puc agafar la baixa? Però si ho van dir a la tele que podem agafar la baixa per cuidar els fills. Què? ¿Només poden agafar la baixa els no vacunats? M’està prenent el pèl, oi? De fet, m’està depilant en làser. Per què només poden agafar la baixa els no vacunats? ¿És un premi, un obsequi? Ah, perquè tenen més risc. Ja el vaig entenent. ¿O sigui que jo, que estic vacunada i formo part de la solució i tal, no puc agafar la baixa per cuidar el nano i el meu ex, negacionista antivacunes, no vacunat, la podrà agafar? Ell i el Miguel Bosé es podran agafar la baixa, però jo no! Moltes gràcies, li estic molt agraïda, sí, no necessito res més, bon dia.\nHola, bon dia, és Salut? Li telefono per tramitar la meva baixa laboral, perquè he agafat el covid. ¿És la covid o el covid? No me’n recordo mai. És igual, que he agafat covid. Sí, sí, vacunada. Amb Pfizer i Moderna, m’encanta el nom, he, he. Em deu haver encomanat el meu fill, que també en té. Jo? Mariona Treserras Gros. Ell, Marc Pi Tresserras. Sí. M’he fet un test d’antígens a casa. S’ha de fer així, oi? Vol que li enviï la foto del positiu per Whatsapp? Doncs ara li envio. D’això, quan rebi la foto veurà que a dalt hi diu “reenviado muchas veces”. Sí, és que he alertat tots els meus contactes. Com que tots estan vacunats no es podrien agafar la baixa si algun fill seu llepés. Gràcies, molt amable. Gràcies per formar part de la solució, he, he.\nEmpar Moliner és escriptora\n","author":"Empar Moliner","date":1641250800000,"title":"Gràcies per formar part de la solució"}